      Lammiilee Siiriyaa waraana baqatanii Finfinnee keessa kadhaan jiraatan.
Lammiileen Siiriyaa waldhabdee biyya isaanii keessa jiru baqatan yeroo dhihoo as 
daandiiwwan magaalaa Finfinnee irratti mul'ataa jiru.  Anas Mahaamaat dargaggoo lammii 
Siiriyaa ji'a dura haadha warraa isaa fi daa'ima fira isaa waggaa sadii qabatee 
Finfinnee kan gahe. Bakka irraa baqate irra bakki itti baqatu wayyoo qaba jedhee 
jireenya isaa Finfinnee godhate. 

Yeroo ammaa daandii Finfinnee irratti kadhaadhaan jiraata. Daandiirraa kadhachuun 
Finfinneef haaraa ta'uu baatus, kan lammiilee Siiriyaa garuu waan dura hin turre.
Kadhaadhumaafuu garuu waliigaluun waan barbaachisuuf barreeffama namni ilaalee isa 
hubachuu danda'u qabatee gandarra deemee kadhata. "Siiriyaa keessa dhukaasi waan 
tureef manni keenya akkuma jirutti bade. Jijjigaa manaa keessaa baanee dhufne. 
Namni nubiraa hafe hin jiru. "Waaquma qofa qabna. Sudaan kaampii qubannaa nuuf bantus 
jireenyi achii mi'aa waan ta'eef  Itoophiyaatti baqanne. Waaqayyoon isiniif haa kennu, 
biyyi keessan Sudaanirra wayyoo qabdi" jedha.
 
Ji'oota lamaan darban lakkoofsi lammiilee Siiriyaa Itoophiyaatti koolu galtummaa 
gaafatanii baay'ataa jira. Hedduun akkasaa lafa amma jiran gahuuf guddaa rakkataniiru. 
Haalli isaan keessa jiranis isaan hin gammachiifne. "Waan itti jiraannu argachuuf 
rakkataa jirra. Lafa ibsaa tiraafikii fi masjiidatti nu agarteetta. Fala hin qabnu."
"Kana gochuun keenya dirqama. Waaqayyoon nu haa gargaaru malee nuti Siiriyaanonni 
kanaan dura kana goonee hin beennu. "Eejansiin baqattoota Dhaabbata Biyyoota Gamtoomanii 
akka jedhutti Afirikaa keessa baqattoonni Siiriyaa hedduu Masrii keessa qubataniiru.
Amma garuu xiyyaaraanis ta'u karaa biraan lammiileen Siiriyaa Kaaba Afirikaa turan 
gara Baha Afirikaatti socho'aa jiru. 

Lakkoofsi warra Itoophiyaa keessa jiranii beekamuu baatus, mootummaan Itoophiyaa akka 
koolu galtootaatti galmaa'u jedheera. Itoophiyaan garuu durumaa biyyoota garaagaraa 
irraa baqattoota hedduu qubachiifteetti. Kan waldhabdee biyya keessaan qe'ee irraa 
buqqa'anis danuudha. Haa ta'u malee, lafa dhaqan maratti lammiilee Siiriyaa kanaaf 
namuu harka itti hiixataa jira. "Daa'immanifi dubartoonni daandiirra yeroo olii gadi 
deeman ilaalee callisuu waan hin dandenyeef waanan qabu irraa nan qoodaaf" jedha jiraataan 
magaalaa Finfiinnee Biiniiyaam Taammiruu. "Yoon qarshii 20 qaba ta'e 5 ykn 10 nan kennaaf, 
osoo boru ganama wanti akkanaa maatiikoo mudatee jedhee waanuma qabuun gargaara."

Mootummaan Siiriyaafi Raashiyaan amma wal-dhabdeen tasgabbii qaba baqattoonni 
miiliyona 5fi walakkaa ta'an biyyattii gadi dhiisanii baqatan amma qe'eetti 
deebi'uu danda'u jedhu. Baqattoonni gidiraa arganii waan qaban mara dhiisanii 
lubbuuf baqatanii bahan garuu rakkoon jiru hanga furmaataa waaraa argatutti 
deebi'uuf fedhii hin qaban.

