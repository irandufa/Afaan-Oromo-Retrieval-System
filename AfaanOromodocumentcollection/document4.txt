                   Gosoota bunaa dhagessanii hin beekne garuu baduuf  jiran
Qorannoon waliigalaa haala bunni addunyaa irratti argamu gamaaggamu gosoota bunaa 
addunyaa irratti beekaman 124 keessaa harki 60 fiixee badiisaa irra jiru jedhe. Mukkeen 
bunaa 100 ol kanneen dhugaatiif oolan lama dabalatee uumamaan bosona keessatti kan 
biqilaniidha.  Bunni daggalaa qabeenya bunaa addunyaa itti fufsiisuuf barbaachisaa 
waan ta'eef bu'aan qorannoo kanaa nu yaaddesseera jedhu saayinstistoonni.

" Osoo bunni daggalaa hin jiru ta'ee, hangi buna amma addunyaan dhuguu hin argamu 
ture "  jedhu Dr. Aroon Deeviis.  Qorannoon barruu " Science Advances"  jedhamurratti 
maxxanfame hojiileen kununsa buna daggalaaf godhaman " gahaa miti " jedheera. Akka 
qorannoo kanaatti goosoota bunaa jiru jedhaman 124 keessaa 75 balaan baduu isaan 
mudateera, 35 yaaddoo kan hin qabne yommuu ta'u haala goosota bunaa 14 hafanii adda 
baasuun rakkisaa ta'eera. Buna daggalaa jiran keessaa harki 28 naannoolee kunuunfamaniin 
alatti argamu, sanyiin isaanii kan baankii sanyiitti ol kaahames baayyee muraasa 
jedhameera. Qoraannoon lammataa "Global Change Biology" irratti bahe ammoo gosti buna 
Arabikaa kan daggalaa, Jijjiirama qilleensaa wajjin walaqabatee yaaddoo keessa waan 
jiruuf sadarkaa " threatened under official " jedhu jalatti ramadameera.

Baayyinni gosa buna kanaa, bara 2088 tti walakkaan ykn isaan oliin sababa jijjiirama 
qilleensaa qofaan hir'isuu mala jedhame tilmaamama. Gosti Bunaa Arabikaa kan daggalaa 
kun warreen buna omishaniif akka sanyiitti tajaajiluun caalatti funaanamees gabaarra 
oolaa jira. Itoophiyaan bakka argama gosa buna Arabikaati. " Fayidaa bunni Arabikaan 
Itoophiyaa fi Addunyaaf qabu hubachuun, balaa jireenya gosa bunaa kana muudatu hubachuuf 
waan hojjechuu dandeenyu hunda hojjechuu qabna" jedhu Fooramii naannoo fi buna daggalaa 
Finfinneerraa kan ta'an Dr. Taaddesee Woldamaariyam . 

Bunni daggalaa maali? Maaliif barbaadnaan?

Namoonni buna dhugan hedduun gosoota bunaa jiran hedduu keessaa gosoota lama Buna 
Arabikaa fi Robustaa jedhaman qofa akka dhugan hin beekan. Garuu bifa garaagaraa 
hedduun isaan fayyadamu. Gosootni buna daggalaa hafan 122 ta'an, dhugamuuf dhamdhama 
gaarii hin qaban, haata'u malee "jiiniin" isaanii misoomee biqiltuuwwan bunaa 
jijjiirama qilleensaa fi dhibee dandamachuun gara fuula duraatti akka jiraachuu 
danda'an ni gargaaru. Fuula duratti gosti bunaa addunyaa hunduu akka kunuunfamaniif 
waamicha goona jedhu qorattootni. Addunyaa irratti bunni daggalaa hedduun bosana 
Afirikaa fi odolaawwan Madagaaskaar keessatti argamu. Afirikaan alatti ammoo kutaalee 
Indiyaa, Sirilaankaa fi Awustiraaliyaa keessattis heddumminaan argamu. Gosoonni bunaa 
addunyaan dhugaa jirtu Robustaa fi Arabikaa ta'aniis, gosti biraan Liberikaa jedhamu 
hanga muraasan dhugamuutti jira.

