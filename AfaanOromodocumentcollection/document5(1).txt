                    Guyyaatti buna shiinii sadii dhuguun umurii dheeressaa laata?
        Oromiyaa iddoowwan hedduutti buna dhuguun kan baramedha. Keessattuu ganama
sa'aa cirreetti ykn sa'aa laaqanaatti, kan mijateef ammoo galgala dabalatee guyyaatti
al sadii bunni ni dafiffama. Dhugaatiin bunaa kunis ammoo, maatii fi ollaa waliin taphachaa, 
odeeffannoo wal jijjiiraati kan raawwatamu. Qorannoon barruu" Annals of Internal Medicine" 
jedhamu irratti maxxanfame tokko akka mul'isuttis, namoonni guyyaatti buna daddabalanii 
dhugan umurii dheerachuu danda'u jedha. Haa ta'u malee ogeesssonni kana maman ammoo, 
bunni mataasaatti umurii dheeressa jechuurra jireenya fayyaa qabeessa ta'e jiraachuuf ni 
gargaara osoo jennee wayya jedhu.

             Qorannoon haaraan kun maal qabatee dhufe?
Qorattoonni kutaa qorannoo Kaansarii idil adduunyaa Yunivarsitii Koolleejjii Landan kun akka
jedhanitti, buna shiinii tokkoon ol dhuguun balaa du'aa hir'isuu waliin walitti dhufeenya qaba.
Keessumaa immoo du'a onnee fi mar'imaaniin dhufan hir'isuuf gahee qabaata. Isaanis ragaa 
fayyummaa namoota umuriin isaanii 35 ol ta'anii fi biyyoota Awurooppaa 10 keessatti argaman
erga xiinxalanii booda dha guduunfaa kana irra kan gahuu danda'an. Isaanis jalqaba qorannichaa 
irratti buna hangam dhuguu akka barbaadan gaafachuunii fi kana boodas haala du'aatii jiddu-
galaan waggoota 16f qorataniiru.

             Bunni isiniif gaariidhaa?
Qorannoowwan kana dura gaggeefamanis waan wal faalleessuu fi wal mormu mul'isaniiru. 
Namoonni hedduun wayita buna dhuganitti kaaffeeyiniin buna keessatti argamuun 
miira dammaqinaa akka argatan muuxannoo ofiirraa ka'uun ni dubbatu. Garuu dhiibbaan 
qabiyyee kaaffeeyinii dhugaatii bunaa miira namoota irraatti qabaatus namaa namatti 
addaa adda dha. Keessattuu, dubartoonni ulfaa guyyaatti hammeentaa Kaaffeeyinii mg 200tiin 
ol fudhachuu akka hin qabaanne gorsu. Sababiin isaas, daa'imti garaa keessaa carraa ulfaatina 
gadaanaan akka dhalattu waan taasisuuf dha. Kaaffeeyiniin kan argamu buna qofa keessaa miti. 

Dhugaatiiwwan akka Kookaa fi Shaayee keessas waan jiruuf, baay'inasaa akka to'annuufi. 
Wanta hubachuu qabnu Qorannoon kamiyyuu guutuu waan hin taaneef, saayintistoonnis bifa 
jireenya gara biraa namootaa xinxalu qabaatu, fakkeenyaaf waan isaan nyaatan fi dhugan, 
hangam akka kuufatan, hangam akka ispoortii hojjetan illeen ilaaluun barbaachisaa ta'a.
Kanaafuu, ammaaf wanti  ogeessonni jedhan, yaada keessan guutuu bunni fayyummaa keessaniif 
gaarii ta'usaa qofa irra wantoota gara biraa yaaduunis gaariidha jedhu. Fakkeenyaaf, ganama 
yeroo hojii deemnuu fi yemmu manatti deebiinu daandii gabaabaa miilaan deemuun warri 
magaalaa keessa jiraannu taaksii fayyadamuu akka xiqqeessinu gorfamna.

