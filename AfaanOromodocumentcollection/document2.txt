Baqattoota Itoophiyaa keessa jiran irratti qabxiilee muraasa. Itoophiyaa keessa 
baqattoota kuma 847 ol ta'anitu jiru. 

Akka odeeffannoo Mootummoota Gamtoomanii Komishinii Baqattootaa mullisutti, lakkoofsi 
kun biyyattiin baqattoota simachuudhaan Afirikaa keessatti lammaffaa ishee taasisa.
Baqattoonni kun yeroo baayyee biyyoota rakkoon walitti bu'insaafi tasgabbin hin jirre 
kan akka Sudaan Kibbaa, Somaaliyaa, Eertiraa fi Sudaan irraa kan dhufanillee walumaa 
galatti baqattoota lammummaa biyyoota 19 kan qabanidha. Baqattoonni kun baay'inaan 
buufata naannoo Tigiraay keessa kan jiran yoo ta'u, dabalataanis naannolee Affaar, 
Beneshaangul Gumuz, Gaambeellaa fi Somaaleetti baqatanii argamu.
 
Akka odeefannoon Mootummoota Gamtoomaniitti Komishinii Baqattootaa argame agarsiisutti, 
karri mootummaa Itoophiyaa baqattoota da'oo barbaadaniif banaa dha. Kana gochuufis 
Itoophiyaan walii galteewwan addunyaa addaa addaa mallatteesiteetti. Baqattoonni 
bu'aa ba'ii tokko malee koolu galtummaa argatu. Dhimmi isaanis kan murtaa'u mootummaa 
Itoophiyaatiin yoo ta'u, Dhaabbata Mootummoota Gamtoomaniitti Komishiniin Baqattootaa 
akka taajjabaatti hordofa. 

Kanneen biyyattiin baqattummaan simatteefis ta'e, warreen koolu galtummaaf gaafatan 
buufata mootummaan itti ramade keessa taa'uu kan qaban yoo ta'u, lakkoofsi isaanii 
hedduu ta'uu baatulleen magaalaa keessa jiraachuuf kan hayyama qaban jiru. Isaan 
akkasii kunis, wallaansa fayyaa, nageenyaa akkasumas rakkoowwan biroo waliin walqabatee 
buufata baqattootaa keessa turuu warra hin dandeenyedha. Finfinnee keessa baqattoota 
17,345 jiru. Kun imaammata mootummaan " Buufataan alatti "  biratti baqattoonni Eertiraa 
Finfinnees haa ta'u magaalota biroo keessa ofiisaaniitiin of bulchuu yoo danda'an 
akka jiraachuu danda'aniif haalli mijaa'eeraaf. 

Bakka buufataan alatti mootummaan kan xiyyeeffannaa itti kennuu qaba; isaanis baqattoota 
daa'immaniif eegumsa, barnoota, dhiibbaawwan saalqunnamtiis ta'e dhiibbaa saalarratti 
hundaa'e ittisuudha. Keessattuu gargaarsa maatii malee Eertiraa irraa ijoolleen qofaa 
isaanii dhufan, naannoo Shireetti mootummaafis ta'e dhaabbileen miti-mootummaa garaa 
garaaf dhimma yaachisaa akka ta'e ibsamaa jiru. 

Lakkoofsi baqattootaas waggaa waggaan dabalaa kan jiru yoo ta'u, keessattuu waraana 
Sudaan_Kibbaa waliin walqabatee baqattoonni kuma 200tti tilmaamaman Itoophiyaa galaniiru.
Kanneen keessaa karoorri gara fuula duraatti qabaman, bakkeewaan buufataa ala 
jiran ballisuu fi yoo xiqqaate baqattoonni %10 ta'an fayyadamoo taasisuu. Hayyama hojii 
kennuu, ijoollee baqattootaa barnoota sadarkaa adda addaatti akka hirmaatan gochuu. 
Akkasumas lafa qonnaa hektaara kuma 10 baqattoota kuma 20 ta'aniif kennuun akka 
misoomsan mijeessuu, fi Itoophiyaa waliin salphaatti walitti akka makamaniif sagantaawwan 
walitti fiduu qopheessuu kan jedhan keessatti argamu.


