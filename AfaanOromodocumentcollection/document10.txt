      Buqqaatota deebisanii dhaabuuf waamichi taasifame.
Paarlaamaan Itoophiyaa har'a baname irratti haasaa baniinsaa kan taasisan 
pireezidaantiin biyyattii, baranas waadaalee hedduu uummata dhageessisaniiru.
Dursaanis namoota sababii walitti buu'iinsaatiin naannoolee Oromiyaa fi 
Somaaleetii buqqa'an deebiisanii dhaabuuf waamicha dhiyeessan.  Walgahiin 
waliinii mana maree bakka bu'oota uummataa fi mana maree federeeshinii 
Itoophiyaa har'aas haasaa pireezidaantiin biyyattiin eegalamee xumurameera.

Dhimmi isaanii eegamaa kan ture, af-yaa'iin mana maree bakka bu'oota uummataa 
Obbo Abbaaduulaa Gammadaa walgahicha irratti argamanillee waa'ee iyyannoo itti 
gaafatamummaa af-yaa'ii gad-lakkisuu isaanii hin kaane. Yaa'ii manneen maree 
lamaaniif haasaa kan taasisan pirezidaantiin rippablika federaalawaa 
dimokiraatawaa Itoophiyaa Dr Mulaatuu Tashooma kallattii hojii mootummaa 
biyyattii kan bara 2010 miseensota manneen maree lamaaniif dhiyeesaniiru.

Haaluma kanaanis, sababii walitti bu'iinsi naannoolee Oromiyaa fi Somaalee 
gidduutti uumameen lubbuu namootaa baduusaa kan himan preezidaantichi, mootummaan 
namoota yakka raawwatan gara seeraatti fiduuf hojjechaa jiras jedhaniiru.
Lammiilee sababiidhuma walitti bu'iinsa kanaatiin qabeenyaafi qe'eesaanii 
irraa buqqa'an kanneen deebi'anii akka of danda'an gochuu irrattis hundumtuu 
akka tumsu waamicha dhiyeesaniiru. Fooyya'iinsi sirna filannoo biyyaa irratti 
adeemsifamuuf karoorfame filannoo bara 2012 A.L.I irrattii hojiirra akka oolu 
ni taasifamas jedhaniiru Dr. Mulaatuun.

"Rakkoolee gama damee bittaa, misoomaafi dhiyeessii lafa magaalaa, hojii farra 
kontiroobaandii fi tajaajilawwan manneen qopheessaa keessatti mul'atan 
dhabamsiisuuf hojiiwwan hojjetamanis iddoowwan baay'eetti harkiifataadha. 
Kanaafuu, duulli farra malaamaltummaa eegalamees bara 2010 ttis cimee itti fufa," 
jedhaniiru.

 