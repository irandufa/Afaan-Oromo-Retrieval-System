Lammiileen Itoophiyaa karaa Keniyaatiin qaxxaamuruun gara biyya Afirikaa Kibbaatti 
       imalaa turan 10 seeraan ala biyyatti galuu isaaniif  Zaambiyaatti to'annaa jala 
                                 olfamuun mana murtiitti dhiyaatan. 

      Baqattoonni kunneen wayita ammaatti mana hidhaa keessatti kan argaman yoo ta'u,
torban darbe guyyaa Jimaataa mana murtiitti dhiyaataniiru. Manni murtichaas tokkoon 
tokkoo isaanii addabbii doolaara 300 akka kanfalan,  yoo ta'uu baate ammoo baatii sagaliif 
akka hidhaman itti murteessuu, namoota kanneen turjumaanaan kan tajaajilte 
Burtukaan Garamawu BBC'tti himtee jirti. Namoota kanneen keessaayis sadan isaanii 
paaspoortii hin qaban. 

    Kurnan qabaman kunneenis dhiirota yoo ta'an, inni umuriin isaa xiqqoo waggaa 18, inni 
guddaan ammoo waggaa 35 yookiin 36 ni taha jetti. Kaffaltii barbaachisu erga raawwataniin 
booda asii bahuuf guyyaan 14 isaaniif kennameera. Birtukaan akka jettetti, baqattoonni 
kunneen kan argaman daangaa biyyattii irraa fageenya kilomeetira 270 irratti kan argamtuu 
fi magaalaa xiqqoo Chintaalii jedhamtuu keessatti. Guyyoota muraasaaf osoo waa hin nyaatiin 
waan turaniif baayyee hubamuu isaanii himti.

Biyya sana keessa waggoota sadiif  jiraachuu kan himtu Birtukaan, manni hidhaa ammaan 
tana keessatti argaman gaarii akka hintaane dubbatte. Kana malees baqattoota kanneen 
keessaa tokko baay'ee dhukkubsataa jiraachuu fi mana yaalaa geessuulleen Birtukaan ni himti. 
Maatiin baqattoota shanii qarshii erguuf fedhii waan agarsiisaniif carraan gadhiifamuu jiraachu
 himtee, kan hafan garuu fedhii kan qaban hin fakkaatu jettee jirti.  Ji'a tokkoo fi torbee lamaaf 
baasii fi kontenaraan fe'amanii deemanii daangaa Taanzaaniyaa fi Zaambiyaa akka gahan kan 
himtu Birtukaan, achittis poolisiin dhaabsifamnaan, konkolaachisaan isaan dhiisee waan baqateef 
qabaman jetti.

Baqattoonni kunneen guyyoota 14 keennameef  keessatti maallaqa gaafataman kan hin 
kafalle yoo ta'e, hidhaan jedhame akka hojiirra oolfamu mana murtichaatiin ibsameera.
Birtukaanis dhimmicha waliin kallattiin walitti dhufeenya qabaachuu baattulleen, qondaaloota 
nageenyaa Zaambiyaatiin akka tajaajila turjumaanaa kennituuf gaafatamuu himti. Kana duras 
lammileen Itoophiyaa haaluma wal-fakkaatuun to'annaa jala olfamanii yeroo lama mana murtii
dhaquu isaanii Birtukaan akka yaadattu himti. Lammileen Itoophiyaa seeraan ala gara Afirikaa 
Kibbaatti imalan yeroo mara Keeniyaa, Taanzaaniyaa fi Zaambiyaa keessatti to'annaa jala oolu.


