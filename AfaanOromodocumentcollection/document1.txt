 Manni Maree Bakka Bu'oota Uummataa yaa'iisaa idilee 19ffaa kaleessa taa'een wixinee 
      labsii dhimma baqattootaaf ba'e sagalee caalmaan raggaaase.

Akka labsichaatti mootummaan Itoophiyaa baqattootaaf mirga walabaan socho'uu irratti 
dabalataan mirga barachuu fi carraa hojii argachuu eyyameera. .0.n kana dura labsii 
dhimma baqattootaa irratti baaftee harkaa qabduun, baqattootni mooraa baqattootaa 
keessatti deeggarsoota namoomaa isaan barbaachisu akka argatan kan hayyamu ture.

Labsiin kun kan haaromuun barbaachiseef baqattootni hanga rakkoon baqaaf isaan saaxile 
furamutti biyya itti baqatan keessatti misooma keessatti akka hirmaatan yaadameeti jedhan. 
Mana Maree Bakka Bu'oota Ummataatti Walitti Qabduun koree dhimma seeraa, haqaa fi 
diimokiraasi Aadde Fooziyaa Amiin. Baqattoonnis akkuma ilma namaa tokkootti mirga 
hojjetanii jiraachuu, mirga barachuus argachuun waanta isaan irra jiraatuuf, labsichi 
akka haaromu barbaachise jedhan.

Labsiin haaromee ragga'e kun deeggarsa taa'anii eeggachuu caala wantoota armaan olitti 
eeraman kana akka argataniifi misooma keessatti akka hirmaatan hayyama jedhu aadde 
Fooziyaan. Yoo waan kaffalan qabaatan baqattootni kun akkuma lammiilee Itoophiyaa 
barachuu kan danda'an yommuu ta'u daa'immaniif haalli isaan kaffaltii malee barnoota 
argatan mijaayee jiraachuunis ibsameera. " Mooraa baqataa galaniif qofa daa'imni  bor 
biyyaa jijjiiruu dandeessu doofummaa keessatti akka hin hafneef carraa banaafis, " jedhan. 
Afirikaa keessaa baqattoota simachuun Ugaandaatti aantee lammaffaarratti kan argamtu  
Itoophiyaan baqattoota 900,000 ol ta'aniif dahoo dha.

Heddumminaan baqattoota Sudaan, Sudaan_Kibbaa, Somaaliyaa fi Eertiraa kan dahachiiftee 
jirtu Itoophiyaan kaampiiwwan 20 ta'an keessatti deeggarsa kennaa turtus hojjetanii akka 
jiraatan hayyamaa hin turre. Hogganaan waajjira ministira muummee duraanii obbo Fistuum 
Araggaa odeessa twitara irratti maxxansaniin sagantaa 'Jobs Compact' jedhamuun carraalee
hojii 100,000 Itoophiyaa keessatti uumuuf maallaqni doolaara miiliyoona 500 ta'u ramadamuu 
fi kana keessaa harki 30 baqattoota biyya keessa jiran akka gargaaru himaniiru. 
Carraan hojjetanii jiraachuu baqattootaaf hayyamamuun hanqina carraa hojii dargaggoota biyyattii 
hedduu hudhee qabe qooddachuun ittuu hammeessa yaaddoon jedhu jiraatus, aadde Fooziyaan 
" kun rakkoo ta'a jedhee hin yaadu hojiin itti bobba'an garaagara ta'uu waan maluuf " jedhu.
