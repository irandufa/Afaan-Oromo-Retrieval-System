Yuuniyeeniin Waldaa Gamtaa Oomishtoota Buna Oromiyaa galii Doolaara 
              miiliyoona 40 argachaa jiraachuusaa hime 
Erga hundaa'ee waggoota 17 kan lakkoofsise Yuuniyeeniin Waldaa 
Gamtaa Oomishtoota Buna Oromiyaa waggaa waggaatti buna kiilogiraama 
miiliyoona 7.5 gabaa addunyaaf dhiyeessuudhaan galii Doolaara miiliyoona 
             40 argachaa jiraachuusaa hime.

Waldaalee bu'uraa 367 of jalaa qabuun miseensota kuma 350 fayyadamtoota 
taasisaa jiraachuu kan hime yuuniyeenichi, dhaabbilee tajaajila 
hawaasummaa garaagaraa 400 ijaaruun hawaasa kuma 300 ta'u tajaajilaa jira.

Hoji gaggeessaan Yuuniyeenii Waldaa Hojii Gamtaa Oomishtoota Buna Oromiyaa 
obbo Umar Waabii akka jedhanitti, yuuniyeenichi rakkoo gabaa oomisha
bunaa furuun diinagdee biyyattii keessatti shoora gumaachaa jiruun cinaatti, 
oomisha bunaatti sona itti dabalee dhiyeessuu fi oomishaalee buna 
waliin oomishamuuf haala mijataa qaban kanneen biroos oomishuuf 
karoorfachuusaa himan.

Obbo Umar akka jedhanitti yeroo itti aanutti oomisha buna akaa'amee daakkame 
saamsanii dhiyeessuuf qorannoo warshaa dhaabuuf taasisaa jiraniin cinatti, 
keeshaa bunaa sadarkaasaa eggate oomishuun rakkoo oomishtoota bunaa kanaan 
walqabatu furuu fi warshaa oomisha dammaa qulqulleessee gabaa addunyaaf 
dhiyeessu dhaabuunis karoora yuuniyeenichaati. 

Aqaaqii, Galaanii fi Dirre Dawaarra warshaa buna qulqulleessu kan qabu 
yuuniyeeniin kun, warshaa galaan qofatti guyyaatti bunni toonii 6-11 
kan qulqulleeffamu ta'uu isaa fi qulquullina oomishichaa egsisuuf adeemsa 
omishichi keessa darbuun oomishtoonni kunuunsaa fi of eeggannoo barbaachisaa 
akka taasisanuu fi yuuniyeenichi deeggarsa taasisaa jiraachuusaa hoji 
gaggeessichi dubbataniiru.

 
